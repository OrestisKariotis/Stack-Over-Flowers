#### 15 Νοεμβρίου 2017

## Ομάδα Ανάπτυξης Εφαρμογών Stack Over Flowers

### Συντάκτες: <br/>Βάρδας Εμμανουήλ<br/>Βιώνη Αλεξάνδρα<br/>Βουτσινάς Ιωάννης<br/>Καριώτης Ορέστης<br/>Μητρόπουλος Κωνσταντίνος-Χρήστος<br/>Πλάκας Ιωάννης
<br/>

# Έγγραφο Ανάλυσης Απαιτήσεων Πλατφόρμας Kidspiration
<br/>

## Στόχος Πλατφόρμας
Η πλατφόρμα ξεκίνησε τη λειτουργία της το 2017 και αποτελεί μια διαδικτυακή κοινότητα όπου γονείς μπορούν να επιλέξουν δραστηριότητες για τα παιδιά τους μέσα από μια μεγάλη γκάμα καταχωρήσεων από παρόχους παιδικών δραστηριοτήτων. Μέσω αυτής θα μπορούν γονείς να έχουν εποπτεία των δραστηριοτήτων για παιδιά που διοργανώνονται σε κάθε περιοχή στο σύνολό τους, αλλά και να αναζητούν με συγκεκριμένα κριτήρια δραστηριότητες και εκδηλώσεις για τα παιδιά τους, όπως και να κάνουν κράτηση γι' αυτές που επιθυμούν, άμεσα, γρήγορα και με ασφάλεια. Παράλληλα, επιθυμούμε η πλατφόρμα μας να είναι οικονομικά βιώσιμη και να μας αποφέρει κέρδη, που θα συμβάλλουν στην επιβίωση και επέκτασή της σε βάθος χρόνου. Για το σκοπό αυτό, θα προσπαθήσουμε να παρέχουμε κίνητρα στους γονείς για να χρησιμοποιήσουν την πλατφόρμα μας, όσο και στους παρόχους υπηρεσιών για να προβάλλουν τις δραστηριότητες τους μέσω αυτής, μεριμνώντας ώστε να επιτυγχάνεται κάθε φορά αμοιβαίο όφελος από τη λειτουργία της.

<br/>

## Κατηγορίες Χρηστών
Θα υποστηρίζονται οι παρακάτω ρόλοι χρηστών:

* **Ανώνυμος Χρήστης**
 >Χρήστης που δεν είναι εγγεγραμμένος ή συνδεδεμένος στην πλατφόρμα. Κάθε ανώνυμος χρήστης θα έχει την δυνατότητα να δει την αρχική σελίδα της πλατφόρμας, να διαβάσει τις βασικές πληροφορίες γι' αυτή και να αναζητήσει δραστηριότητες. Δεν θα μπορεί να ανεβάσει ο ίδιος μια δικιά του ή να κάνει κάποια κράτηση. Θα μπορεί να κάνει εγγραφή στην πλατφόρμα είτε ως γονέας είτε ως πάροχος, ανάλογα με τη χρήση που θέλει να κάνει στην πλατφόρμα. 
* **Γονέας**
 >Χρήστης που συνδέεται ως γονέας, ώστε να αναζητήσει και να κάνει κράτηση σε δραστηριότητες. Ο χρήστης Γονέας πρόκειται για έναν εγγεγραμμένο στην πλατφόρμα χρήστη. Σε κάθε συνεδρία θα συνδέεται και θα αναγνωρίζεται από την πλατφόρμα, ώστε να μπορεί να την χρησιμοποιήσει σύμφωνα με τις λειτουργίες του Γονέα. Κάθε γονέας θα μπορεί να αναζητά και να κάνει κρατήσεις για εκδηλώσεις. Θα μπορεί να τροποποιεί τις πληροφορίες προφίλ του και να αγοράζει πόντους για το ηλεκτρονικό πορτοφόλι του.
* **Πάροχος Υπηρεσιών**
 >Χρήστης ο οποίος θέτει έναν αριθμό εκδηλώσεων και δραστηριοτήτων ώστε να προβληθούν από την πλατφόρμα. Όπως και με τον Γονέα, έτσι και ο χρήστης Πάροχος θα συνδέεται στην πλατφόρμα. Ο Πάροχος θα μπορεί να εισάγει μία καινούρια δραστηριότητα προς προβολή, ή να καταργεί μια υπάρχουσα. Θα έχει την δυνατότητα να πλοηγείται στην πλατφόρμα βλέποντας εκδηλώσεις, όμως δεν θα έχει ηλεκτρονικό πορτοφόλι και δεν θα μπορεί να κάνει κρατήσεις. Τέλος θα μπορεί να επεξεργαστεί το προφίλ του με πληροφορίες της επιχείρησης που εκπροσωπεί, καθώς και να βλέπει την πληρότητα κάθε μιας εκ των δραστηριοτήτων που έχει αναρτήσει.
* **Διαχειριστής**
 >Χρήστης με αυξημένες αρμοδιότητες για τη διαχείριση της πλατφόρμας και των χρηστών που συνδέονται σε αυτήν. Θα υπάρχει ένα μικρό σύνολο διαχειριστών πλατφόρμας οι οποίοι θα μπορούν να τροποποιήσουν τους ρόλους και τα δικαιώματα των Γονέων και των Παρόχων, ή και να κλειδώσουν τους λογαριασμούς τους. Μπορούν επιπλέον να επαναφέρουν τον κωδικό πρόσβασης ενός χρήστη, έπειτα από απαίτησή του, να αποσύρουν προβαλλόμενες δραστηριότητες από την πλατφόρμα και να πλοηγούνται σε αυτή, χωρίς όμως τη δυνατότητα να κάνουν κρατήσεις ή να ανεβάζουν δραστηριότητες. Επίσης, θα έχουν πρόσβαση σε ειδικές καρτέλες σχετικές με την εποπτεία της λειτουργίας της πλατφόρμας, ενώ για την τροποποίηση, δημιουργία και διαγραφή λογαριασμών διαχειριστών, ή για την τροποποίηση λειτουργιών της πλατφόρμας, θα απαιτείται η έγκριση δύο διαχειριστών.
<br/> 

## Επιχειρησιακά Ζητήματα

### Προσέλκυση Χρηστών
Για την προσέλκυση τόσο των γονέων, όσο και των παρόχων, βασιζόμαστε κυρίως στην πρώιμη επιτυχία της πλατφόρμας. Θεωρούμε μια πλατφόρμα εύκολη και απλή στην χρήση, αλλά ταυτόχρονα αξιόπιστη, χωρίς αρχική ή πάγια οικονομική επιβάρυνση, προσιτή από όλους, που μπορεί να πείσει όλο και περισσότερο κόσμο για την χρησιμότητά της. Έχοντας ως αρχική παροχή ένα σύνολο δραστηριοτήτων σε διάφορους τομείς από συμφωνίες με παρόχους δραστηριοτήτων, στοχεύουμε στο να καταφέρουμε να διαφημίσουμε διαδικτυακά σε κατάλληλα sites/forums την εταιρεία, ώστε να αποκτήσουμε την αρχική βάση χρηστών. Παράλληλα, πριμοδοτούμε την αγορά πόντων συναλλαγής, καθώς και την σταθερή επιλογή και χρήση της πλατφόρμας μας, ως περαιτέρω κίνητρο προσέλκυσης χρηστών. Επίσης, στην αρχική σελίδα της πλατφόρμας παρουσιάζονται οι πιο πρόσφατα ανεβασμένες εκδηλώσεις, γεγονός που ευνοεί τους νέους και ενεργούς παρόχους, καθώς χαίρουν μίας ήπιας μορφής διαφήμισης.

### Πόντοι και Ηλεκτρονικό Πορτοφόλι
Οι χρήστες Γονείς θα διαθέτουν ένα ηλεκτρονικό πορτοφόλι πόντων. Θα μπορούν να φορτώσουν το πορτοφόλι αγοράζοντας πόντους με την χρήση πιστωτικών, χρεωστικών και προπληρωμένων καρτών, με συγκεκριμένα πακέτα αγοράς πόντων, όπως φαίνεται στον παρακάτω πίνακα. Με αυτούς τους πόντους θα μπορούν να αγοράσουν εισιτήρια για τις όποιες δραστηριότητες. Επίσης, κάθε φορά που ένας Γονέας ξοδεύει συνολικά 300€ για αγορές στην πλατφόρμα μας, τον ανταμοίβουμε με 1000 πόντους συναλλαγών. Επιστροφές σε περίπτωση ακυρώσεων θα είναι εφικτές, αλλά αποκλειστικά υπό την μορφή πόντων.

| Τιμή Πακέτου  | Πόντοι        |
| ------------- |---------------|
| 5€ | 500 |
| 10€ | 1025 |
| 20€ | 2100 |
| 50€ | 5300 |

### Αγορά και Πολιτική Εισιτηρίων
Οι Γονείς μπορούν να αγοράζουν με την χρήση των πόντων και μόνο αυτών, εισιτήρια για εκδηλώσεις που επιθυμούν. Κάθε εισιτήριο είναι ατομικό και μεμονωμένο, δεν υπάρχουν πακέτα εισιτηρίων ή ειδικά εισιτήρια πολλαπλών χρήσεων. Ωστόσο, ο Πάροχος είναι ελεύθερος να προβάλλει συνδρομητικές δραστηριότητες με την μορφή μοναδικής εκδήλωσης και, άρα, η συνδρομή να αγοραστεί ως μεμονωμένο εισιτήριο. Εάν γίνει ακύρωση του εισιτηρίου κατ' απαίτηση ενός Γονέα, τότε του επιστρέφεται το 40% των πόντων του εισιτηρίου, το 10% παρακρατάται από εμάς και το υπόλοιπο 50% πληρώνεται κανονικά στον Πάροχο της εκδήλωσης. Δυνατότητα ακύρωσης δίνεται μέχρι 48 ώρες πριν την έναρξη της εκδήλωσης. Αντιθέτως, αν μία εκδήλωση ακυρωθεί από την πλευρά του Παρόχου, στους Γονείς επιστρέφεται η πλήρης αξία των εισιτηρίων τους, υπό την μορφή πόντων.

### Χρεώσεις Χρηστών
Η υπηρεσία μας παρέχεται τόσο στους γονείς, όσο και στους παρόχους παιδικών εκδηλώσεων χωρίς κάποια πάγια πληρωμή ή μηνιαία συνδρομή για τη χρήση της πλατφόρμας. Επίσης δεν υπάρχει υποχρεωτικό σταθερό κόστος ανά ανάρτηση εκδήλωσης για τον πάροχο, ή σταθερό κόστος ανά κράτηση εισιτηρίου για τον γονέα. Οι επιλογές αυτές γίνονται ώστε να υπάρχει ευνοϊκό περιβάλλον για την όσο το δυνατόν μεγαλύτερη ανάπτυξη και χρήση της πλατφόρμας, τόσο από παρόχους που θέλουν να προβάλλουν τις εκδηλώσεις τους, όσο και από γονείς που αναζητούν ενδιαφέρουσες δραστηριότητες για τα παιδιά τους. 

### Κέρδος Πλατφόρμας
Οι τρόποι με τους οποίους η πλατφόρμα αποφέρει κέρδη είναι οι εξής δύο:
- Η πλατφόρμα μας βγάζει κέρδος από προμήθεια της τάξης του 10% της τιμής του εισιτηρίου, για κάθε εισιτήριο που έχει κοπεί για μια δραστηριότητα. Η προμήθεια ουσιαστικά κατακρατάται από τα χρήματα που η πλατφόρμα θα αποδώσει στον πάροχο της δραστηριότητας μετά το πέρας αυτής, με βάση τα εισιτήρια που έχουν εκδοθεί και πωληθεί από την πλατφόρμα μας για την εν λόγω δραστηριότητα. Κατά την εγγραφή παρόχου στην πλατφόρμα, μέσα στους όρους του συμφωνητικού, καταγράφεται ρητά πως ο πάροχος συμφωνεί με την κράτηση 10% η οποία ουσιαστικά παρέχεται ως αντάλλαγμα για τις υπηρεσίες προβολής της δραστηριότητας από την πλατφόρμα και δημοσιοποίησής της δραστηριότητας μέσω της πλατφόρμας στο ευρύ κοινό. Παράλληλα, ο πάροχος υποχρεούται να μη διαθέτει την ίδια δραστηριότητα σε χαμηλότερη τιμή σε άλλες πλατφόρμες ή εκτός πλατφόρμας. Οι πάροχοι θα πληρώνονται στο τέλος κάθε μέρας, για το σύνολο των εκδηλώσεων που πραγματοποιήθηκαν τη δεδομένη ημέρα, μέσω κατάθεσης στον τραπεζικό λογαριασμό που παρείχαν κατά την εγγραφή τους.
- Για την πιο προσοδοφόρα λειτουργία της πλατφόρμας μας, υποστηρίζουμε τη διαφήμιση χορηγών, με σταθερό χρηματικό αντάλλαγμα. Η επικοινωνία με πιθανούς χορηγούς γίνεται μέσω e-mail, ενώ η δυνατότητα διαφήμισης μέσω χορηγίας αναφέρεται και στη σελίδα Συχνών Ερωτήσεων (FAQ), η οποία θα αναλυθεί παρακάτω. Η συγκεκριμένη λειτουργία επιτελείται από φυσικά πρόσωπα που έχουν ως αρμοδιότητα την επικοινωνία μέσω e-mail με τους χορηγούς που επιθυμούν να διαφημιστούν. Στα e-mail τους, οι χορηγοί θα περιλαμβάνουν εικόνες που επιθυμούν να προβληθούν στην πλατφόρμα μας.
<br/>

## Λειτουργικές Απαιτήσεις Πλατφόρμας
Οι λειτουργικές απαιτήσεις της πλατφόρμας μας σχετίζονται με τις επιθυμητές υπηρεσίες που θα παρέχει η πλατφόρμα και με τον τρόπο που αυτές παρουσιάζονται στους χρήστες και χρησιμοποιούνται από αυτούς, ανάλογα με την ιδιότητά τους.
 
### Αρχική Σελίδα
Η επίσκεψη στην ιστοσελίδα μας ξεκινά από την Αρχική Σελίδα (Homepage), όπου ο χρήστης θα μπορεί να δει ένα μέρος των διαθέσιμων εκδήλωσεων, τις πιο πρόσφατα ανεβασμένες. Επίσης, θα υπάρχει ένα μικρό κείμενο-λεζάντα που θα περιγράφει με συνοπτικό και ελκυστικό τρόπο την υπηρεσία που προσφέρουμε. Ο χρήστης θα μπορεί να μεταβεί σε διαφορετικές σελίδες ώστε να εγγραφεί ως Γονέας ή ως Πάροχος, ή να συνδεθεί με τον ήδη υπάρχοντα λογαριασμό του -εάν επισκέπτεται τη σελίδα ως Ανώνυμος χρήστης- ή για να δει το προφίλ του με τη δυνατότητα να το επεξεργαστεί. Στην Αρχική Σελίδα θα δίνεται επίσης η δυνατότητα μέσω κατάλληλων επιλογών ο χρήστης να ρυθμίσει κριτήρια για να αναζητήσει δραστηριότητες με βάση τις προτιμήσεις του.
       
### Κριτήρια Αναζήτησης
Τα κριτήρια αναζήτησης που θα συμπεριλαμβάνονται στο σύστημά μας είναι:
- αναζήτηση ελεύθερου κειμένου
- αναζήτηση βάσει ετικετών
- με βάση τις ηλικίες στις οποίες η δραστηριότητα απευθύνεται
- με βάση την απόσταση του χώρου διεξαγωγής της δραστηριότητας από τη θέση του γονέα
- με βάση το κόστος του εισιτηρίου
- με βάση την ημερομηνία διεξαγωγής

### Κατηγορίες Δραστηριοτήτων
Οι δραστηριότητες που προβάλλονται στην πλατφόρμα καλύπτουν όλο το φάσμα των δραστηριοτήτων που απευθύνονται σε παιδιά, και πιο συγκεκριμένα μπορούν να χωριστούν στις ακόλουθες κατηγορίες:
- Παραστάσεις (Κινηματογράφος, Θέατρο, Χορός, Μουσική, Κουκλοθέατρο)
- Βιωματικά (Μουσεία, Θεατρικό παιχνίδι, Μουσικοκινητική αγωγή, Μαθήματα μουσικής, Μαθήματα ζωγραφικής, Δημιουργική απασχόληση)
- Αθλητισμός (Αθλήματα, Χορός)
- Παιχνίδι (Παιδότοποι, Εκδηλώσεις, Πάρκα Αναψυχής)
- Επιστήμη & Περιβάλλον (Ρομποτική, Περιβαλλοντική Αγωγή, Εκδηλώσεις)
Τα άνωθεν θα λειτουργήσουν και ως ετικέτες κατηγοριοποίησης για τις διάφορες δραστηριότητες.

### Δυνατότητες Χρηστών
#### Ανώνυμοι Χρήστες
Όταν ένας χρήστης μεταβαίνει στην ιστοσελίδα χωρίς να είναι συνδεδεμένος, εμφανίζεται η αρχική σελίδα όπως περιγράφηκε προηγουμένως. Οι δυνατότητες που έχει στη συνέχεια, συνεπώς, είναι: Είτε να συμπληρώσει κάποια από τα κριτήρια της αναζήτησης για να αναζητήσει δραστηριότητες -χωρίς όμως να μπορεί να κάνει κράτηση-, είτε να συνδεθεί στο λογαριασμό του, είτε, αν δεν έχει λογαριασμό, να εγγραφεί ως Γονέας ή ως Πάροχος, μεταβαίνονται στην αντίστοιχη σελίδα.

Στην σελίδα εγγραφής Γονέα, μέσω κατάλληλης φόρμας, η οποία θα περιλαμβάνει τα πεδία: Όνομα, Επώνυμο, Τηλέφωνο, E-mail, Username, Password, θα μπορεί να κάνει την εγγραφή του και έπειτα να συνδεθεί στην πλατφόρμα για να συνεχίσει. Αντίστοιχα, στη σελίδα εγγραφής Παρόχου, μέσω κατάλληλης φόρμας, η οποία θα περιλαμβάνει τα πεδία: Όνομα, Επώνυμο, Ονομασία Επιχείρησης, Τηλέφωνο, E-mail, Αριθμός Τραπεζικού Λογαριασμού, Username, Password, θα μπορεί να κάνει την εγγραφή του ως Πάροχος. Στη φόρμα εγγραφής Παρόχου θα ζητείται επίσης η υποβολή ως συνημμένων κάποιων Εγγράφων Πιστοποίησης (π.χ. καταστατικό επιχείρησης, φορολογική δήλωση, άδεια λειτουργίας), τα οποία ο Πάροχος θα υποβάλει στο σύστημα και θα αξιολογούνται από φυσικό πρόσωπο της πλατφόρμας μας. Πρόκειται για μια διαδικασία η οποία θεωρούμε πως δεν εμπίπτει στην εμβέλεια του ηλεκτρονικού μας συστήματος και εισάγεται για να διασφαλίσουμε την αξιοπιστία των Παρόχων δραστηριοτήτων στην πλατφόρμα μας. Επίσης πρέπει να αναφερθεί πως και στις δύο σελίδες αυτές θα εμπεριέχονται και οι όροι χρήσης της πλατφόρμας για το αντίστοιχο είδος χρήστη (Όροι Χρήσης Γονέα και Όροι Χρήσης Παρόχου), στους οποίους θα αναγράφονται ρητά οι κανονισμοί χρήσης της σελίδας, τα δικαιώματα και οι υποχρεώσεις του κάθε χρήστη.

Αφού ένας Γονέας εγγραφεί, μπορεί αμέσως να συνδεθεί στο λογαριασμό του και να χρησιμοποιήσει την ιστοσελίδα μας. Αντίθετα, ένας Πάροχος αφού εγγραφεί πρέπει να περιμένει ώστε να γίνει ο έλεγχος των εγγράφων που κατέθεσε και να εγκριθεί χειροκίνητα ο λογαριασμός του για να συνδεθεί και να αναρτήσει δραστηριότητες. Τέλος, στους Ανώνυμους Χρήστες -όπως και στους υπόλοιπους συνδεδεμένους χρήστες- δίνεται πρόσβαση σε μία σελίδα Συχνών Ερωτήσεων (FAQ), μέσω της οποίας μπορούν να ενημερωθούν περαιτέρω σχετικά με την πλατφόρμα μας.

#### Γονείς
Ο χρήστης Γονέας μπορεί από την Αρχική Σελίδα να εκτελέσει αναζήτηση δραστηριοτήτων με τα κριτήρια που επιθυμεί, ρυθμίζοντας τα κατάλληλα πεδία που αντιστοιχούν σε κάθε κριτήριο. Με αυτό τον τρόπο μεταβαίνει σε μια σελίδα όπου εμφανίζονται όλες οι δραστηριότητες που πληρούν τα κριτήρια που έθεσε, χωρίς εκτενή περιγραφή. Δηλαδή, για κάθε δραστηριότητα εμφανίζεται ο τίτλος της, μια σύντομη περιγραφή, η επωνυμία του Παρόχου που τη διοργανώνει, η ημερομηνία διεξαγωγής της και μία εικόνα. Επίσης, στη σελίδα αυτή, εμφανίζεται χάρτης με τις δραστηριότητες που ανήκουν στην υπό αναζήτηση περιοχή.

Ο Γονέας, για να δει περισσότερες πληροφορίες για μια δραστηριότητα, μεταβαίνει στη σελίδα της δραστηριότητας, όπου υπάρχουν επιπλέον όλες οι φωτογραφίες που έχει διαθέσει ο Πάροχος για τη δραστηριότητα αυτή, καθώς και αναλυτική περιγραφή της, εικόνα προφίλ του Παρόχου και σύνδεσμος για το προφίλ αυτού. Στη σελίδα αναγράφεται εμφανώς το κόστος του εισιτηρίου σε πόντους και οι διαθέσιμες θέσεις, ενώ δίνεται δυνατότητα για άμεση αγορά ενός ή περισσότερων εισιτηρίων. Ο Γονέας από τη σελίδα της δραστηριότητας μπορεί: Να κάνει αγορά εισιτηρίων, να δει το προφίλ του Παρόχου, ή να επιστρέψει στη σελίδα με τα αποτελέσματα αναζήτησης. Σε περίπτωση που προσπαθήσει να κάνει αγορά εισιτηρίων, χρειάζεται απλά να συμπληρώσει το πλήθος των εισιτηρίων που θέλει. Εάν έχει τους απαραίτητους πόντους για την αγορά, εμφανίζεται μήνυμα επιβεβαίωσης της αγοράς και έπειτα αφαιρούνται οι αντίστοιχοι πόντοι. Εάν δεν έχει τους απαραίτητους πόντους, εμφανίζεται παρότρυνση για μετάβαση στη σελίδα αγοράς πόντων. Μετά την αγορά, τα στοιχεία του εισιτηρίου και της δραστηριότητας την οποία αφορά, εμφανίζονται στο ιδιωτικό πάνελ του Γονέα, όπως θα αναφερθεί στη συνέχεια.

Στη σελίδα προφίλ του Παρόχου, ο Γονέας μπορεί να βρει τα στοιχεία του και όλες τις ενεργές δραστηριότητες που έχει ανεβάσει ο συγκεκριμένος Πάροχος. Οι δραστηριότητες επίσης υπόκεινται στη δυνατότητα καταγγελίας. Όταν ένας χρήστης είναι συνδεδεμένος ως Γονέας, του είναι πάντα εμφανές το σύνολο των διαθέσιμων πόντων που έχει στο ηλεκτρονικό του πορτοφόλι, καθώς και η δυνατότητα μετάβασης στο προφίλ του και στη σελίδα αγοράς πόντων. Το προφίλ του Γονέα διαχωρίζεται σε δυο καρτέλες. Στην πρώτη καρτέλα, η οποία είναι δημόσια και προσβάσιμη από όλους, θα εμφανίζονται τα προσωπικά του στοιχεία που έδωσε κατά τη διαδικασία της εγγραφής, με εξαίρεση τα στοιχεία τα οποία ο ίδιος έχει αποφασίσει να διατηρήσει κρυφά. Στη δεύτερη καρτέλα, το πάνελ το οποίο είναι ιδιωτικό, θα εμφανίζεται μια λίστα των τρεχόντων εισιτηρίων που κατέχει, συμπεριλαμβανομένων και των μοναδικών κωδικών εισιτηρίων που τα χαρακτηρίζουν, με δυνατότητα μετάβασης στις αντίστοιχες δραστηριότητες, καθώς και δυνατότητα ακύρωσης του κάθε εισιτηρίου, πάντα υποκείμενη στην πολιτική ακυρώσεων που έχει ήδη αναφερθεί. Στο πάνελ θα εμφανίζονται επίσης ορισμένο πλήθος των τελευταίων εισιτηρίων που ο Γονέας είχε αγοράσει. 

#### Πάροχοι
Ο χρήστης Πάροχος μπορεί από την αρχική σελίδα να πλοηγηθεί στην ιστοσελίδα και να αναζητήσει δραστηριότητες, όπως ακριβώς και ο Γονέας. Στον πάροχο δεν δίνεται η δυνατότητα αγοράς εισιτηρίων, κατ'επέκταση δεν έχει και ηλεκτρονικό πορτοφόλι. Ο Πάροχος μπορεί ανά πάσα στιγμή να μεταβεί στο προφίλ του και στη σελίδα προσθήκης νέας δραστηριότητας στην πλατφόρμα. Στη δεύτερη περίπτωση θα μεταβαίνει σε νέα σελίδα όπου μέσω φόρμας θα εισάγει τον τίτλο και την περιγραφή της δραστηριότητας, τον αριθμό των εισιτηρίων που επιθυμεί να διατεθούν μέσω της πλατφόρμας μας και την τιμή πώλησης κάθε εισιτηρίου. Επίσης, θα συμπληρώνει πεδία που αφορούν στο είδος της νέας δραστηριότητας, στο εύρος των ηλικιών στις οποίες απευθύνεται, στην ημερομηνία, στην ώρα και στην τοποθεσία διεξαγωγής της. Ακόμα, θα μπορεί να υποβάλλει φωτογραφίες αντιπροσωπευτικές της δραστηριότητας και του χώρου όπου θα γίνει. Όταν θα ολοκληρώνεται η παραπάνω διαδικασία, ο Πάροχος θα υποβάλλει τη φόρμα στο σύστημα και η δραστηριότητα θα αναμένει έγκριση από κάποιον διαχειριστή. Αφού τη λάβει, θα δημοσιεύεται και θα εμφανίζεται στην πλατφόρμα, μαζί με τα διαθέσιμα γι' αυτή εισιτήρια. Στις προαναφερθείσες φωτογραφίες θα προστίθεται ένα υδατογράφημα, το οποίο κατοχυρώνει τα δικαιώματα πνευματικής ιδιοκτησίας.

Όσον αφορά στο προφίλ του Παρόχου, θα χωρίζεται και αυτό σε δύο μέρη. Κατ'αρχάς, κάθε Πάροχος θα έχει μια σελίδα προφίλ, η οποία θα είναι ορατή σε όλους τους συνδεδεμένους στο σύστημα -μη ανώνυμους- χρήστες. Στη σελίδα αυτή, θα φαίνονται τα στοιχεία του Παρόχου και μία φωτογραφία του. Επίσης, θα εμφανίζονται όλες οι δραστηριότητες που έχει ανεβάσει ο Πάροχος αυτός και είναι ενεργές, έτσι ώστε κάποιος Γονέας να μπορεί να βρει συγκεντρωμένες όλες τις δραστηριότητες που διοργανώνει ο εν λόγω Πάροχος. Ταυτόχρονα, ο Πάροχος έχει τη δυνατότητα να ακυρώσει κάποια εκδήλωση, πάντα υπό τους όρους της πολιτικής ακυρώσεων που έχει αναφερθεί. Το δεύτερο μέρος του προφίλ αφορά σε ένα πάνελ ελέγχου που θα έχει πρόσβαση μόνο αυτός. Σε αυτό θα εμφανίζονται οι δραστηριότητες που έχει ο ίδιος υποβάλλει στο σύστημα και η εξέλιξη της διαδικασίας προπώλησης εισιτηρίων. Στον Πάροχο φαίνονται, τέλος, οι εκδηλώσεις που αναμένουν την έγκριση κάποιου διαχειριστή με την αντίστοιχη ένδειξη.

#### Διαχειριστές
Οι Διαχειριστές θα συνδέονται στο σύστημα μέσα από μια φόρμα σύνδεσης η οποία δεν θα είναι διαθέσιμη από την αρχική σελίδα, αλλά από σελίδα που γνωρίζουν μόνο οι ίδιοι για λόγους ασφαλείας. Αφού συνδεθούν, θα αναγνωρίζονται ως συνδεδεμένοι χρήστες στην ιστοσελίδα και θα μπορούν να περιηγηθούν κανονικά, να κάνουν αναζήτηση δραστηριοτήτων, αλλά όχι να αγοράσουν πόντους και εισιτήρια, ούτε να υποβάλλουν καινούριες δραστηριότητες στο σύστημα. Οι λόγοι για τους οποίους μπορούν να περιηγθούν στην πλατφόρμα είναι καθαρά πρακτικοί, δηλαδή για να μπορούν να εποπτεύουν ότι όλα λειτουργούν και εμφανίζονται όπως πρέπει για τους χρήστες της ιστοσελίδας, αλλά δεν είναι χρηστικοί, δηλαδή δεν είναι χρήστες των υπηρεσιών που προσφέρει η πλατφόρμα. Το έργο των Διαχειριστών λαμβάνει χώρα στον Πίνακα Ελέγχου, ένα σύνολο σελίδων που είναι προσβάσιμο μόνο για τους Διαχειριστές και στο οποίο είναι διαθέσιμα όλα τα απαραίτητα για τη δουλειά τους εργαλεία. Στον Πίνακα Ελέγχου υπάρχουν οι εξής σελίδες:
- Μία λίστα Γονέων, όπου ο Διαχειριστής μπορεί να δει όλους τους λογαριασμούς των εγγεγραμμένων Γονέων με τα στοιχεία τους και τους διαθέσιμους πόντους τους, να αφαιρέσει το δικαίωμα πρόσβασης στον λογαριασμό του και της υποβολής κριτικών στους Παρόχους. Αντίστοιχα, μπορεί να επαναφέρει τα δικαιώματα σε έναν χρήστη Γονέα. Επίσης, έχει τη δυνατότητα επαναφοράς του κωδικού πρόσβασης ενός Γονέα, εφόσον αυτό ζητηθεί.
- Μία λίστα Παρόχων, όπου ο Διαχειριστής μπορεί να δει όλους τους λογαριασμούς των εγγεγραμμένων Παρόχων με τα στοιχεία τους. Μπορεί να αφαιρέσει δικαιώματα πρόσβασης στον λογαριασμό και ανάρτησης νέων εκδηλώσεων, ή αντίστοιχα να τα επαναφέρει. Επίσης, έχει τη δυνατότητα επαναφοράς του κωδικού πρόσβασης ενός Παρόχου, εφόσον αυτό ζητηθεί.
- Μία σελίδα στην οποία υπάρχει λίστα των Παρόχων που αναμένουν έγκριση της εγγραφής τους (έπειτα από επιθεώρηση των στοιχείων τους) και μία αντίστοιχη για την έγκριση των υποβαλλόμενων δραστηριοτήτων.
- Στατιστικά στοιχεία χρήσης: Νέες εγγραφές και δραστηριότητες, ποσοστά κρατήσεων, έσοδα και έξοδα της πλατφόρμας σε ημερήσια, εβδομαδιαία και μηνιαία βάση, ώστε να μπορεί να γίνει επιχειρησιακός έλεγχος στην πλατφόρμα και να παρακολουθείται η λειτουργία της.

### Καθολικές Απαιτήσεις
- Κάθε χρήστης και διαχειριστής θα μπορεί να αποσυνδέεται από την πλατφόρμα όποτε το επιθυμεί και να επανασυνδέεται την επόμενη φορά που θα θέλει να τη χρησιμοποιήσει. Παράλληλα, θα του είναι πάντα προσβάσιμοι οι Όροι Χρήσης της πλατφόρμας, καθώς και μία σελίδα Συχνών Ερωτήσεων (FAQ).
- Η πλατφόρμα εγγυάται την ασφαλή ανταλλαγή και συνεπή διατήρηση των δεδομένων του χρήστη.
- Η πλατφόρμα θα είναι εύχρηστη και λειτουργική, οι λειτουργίες θα είναι ομοίως προσβάσιμες και λειτουργικές, ανεξαρτήτως της συσκευής του χρήστη (π.χ. υπολογιστής, tablet, κινητό). Ωστόσο, ο τρόπος εμφάνισης των λειτουργιών θα εξαρτάται από την εκάστοτε συσκευή (responsive design).

### Αιτήσεις Υποστήριξης - Καταγγελίες
Στους συνδεδεμένους στην πλατφόρμα μας χρήστες θα δίνεται ανά πάσα στιγμή η δυνατότητα για επικοινωνία με τους διαχειριστές της πλατφόρμας, μέσω μίας φόρμας υποστήριξης. Παράλληλα, στο προφίλ κάθε χρήστη -Γονέων και Παρόχων- καθώς και στις λεπτομέρειες κάθε εκδήλωσης, θα υπάρχει η δυνατότητα καταγγελίας (report) του εκάστοτε αντικειμένου, λόγω υβριστικού, κακόβουλου ή παραπλανητικού περιεχομένου. Ωστόσο, η αλόγιστη ή καταχρηστική χρήση της δυνατότητας καταγγελίας, θα επιφέρει ποινές υπό τη μορφή περιορισμών στον λογαριασμό που την καταχράστηκε. Τόσο για τις καταγγελίες, όσο και για τις αιτήσεις υποστήριξης, θα αποστέλλεται e-mail στους Διαχειριστές, που με τη σειρά τους θα τις επιλύουν και θα απαντούν μέσω e-mail στον αιτούμενο.

<br/>

## Εμβέλεια - Περιορισμοί - Παραδοχές
* Η ευθύνη για την ασφάλεια των παιδιών κατά την διάρκεια της εκάστοτε δραστηριότητας βαραίνει τον πάροχο αυτής. Αυτό αναφέρεται ρητά στους όρους χρήσης που υποχρεούνται να διαβάσουν και να αποδεχθούν κατά την εγγραφή τους Γονείς και Πάροχοι.
* Η πλατφόρμα θα απαιτεί την αποστολή επαρκών δικαιολογητικών σχετικά με τη νόμιμη επιχειρησιακή υπόσταση του παρόχου (π.χ. άδεια λειτουργίας). Τα εν λόγω δικαιολογητικά θα ελέγχονται από τους Διαχειριστές της πλατφόρμας, προκειμένου να ολοκληρωθεί η εγγραφή του Παρόχου σε αυτή.
* Οι συναλλαγές θα γίνονται αποκλειστικά με την χρήση πόντων από το ηλεκτρονικό πορτοφόλι. Οι γονείς θα πρέπει να αγοράζουν πόντους, καθώς η αγορά εισιτηρίων απευθείας με την χρήση κάρτας δεν θα είναι δυνατή.
* Οι δραστηριότητες που παρέχει η πλατφόρμα εδρεύουν εντός Αττικής. Επιπλέον, η σελίδα της πλατφόρμας θα είναι διαθέσιμη μόνο στα Ελληνικά.
* Η υπηρεσία που παρέχουμε ειναι πιστοποιημένη απο τον Διεθνή Οργανισμό Τυποποιήσης και πληροί τις προϋποθέσεις νόμιμης λειτουργίας.
* Θεωρούμε ότι οι εκδηλώσεις απευθύνονται σε ανήλικο κοινό. 
* Αποτελούμε μια νεοσύστατη εταιρεία με μικρό αρχικό πελατολόγιο.
* Όλοι οι χρήστες θα απαιτείται να έχουν επαρκώς ενημερωμένο browser και σε αντίθετη περίπτωση θα τους εμφανίζεται ανάλογη παρότρυνση για ενημέρωση αυτού.
* Η υλοποίηση των τραπεζικών συναλλαγών και της διαλειτουργικότητας με την τράπεζα δεν εντάσσεται στην εμβέλεια της πλατφόρμας. Κάνουμε τη σύμβαση πως υπάρχει κάποιο endpoint στο οποίο καταθέτουμε ποσό και τραπεζικό λογαριασμό και μας επιστρέφει επιτυχία ή αποτυχία της συναλλαγής.
* Τα εισιτήρια που μας παρέχει ο Πάροχος είναι για αποκλειστική χρήση από την πλατφόρμα μας και δεν διατίθενται από κοινού σε άλλα σημεία πώλησης.
* Κάθε Παρόχος είναι υποχρέωμενος, σύμφωνα με τους όρους χρήσης, να μην κοστολογεί τις υπηρεσίες του φθηνότερα αλλού. Ωστόσο, δεν υποστηρίζεται σύστημα tracker για έλεγχο των τιμών των εισιτηρίων που παρέχουν οι Πάροχοι σε άλλες πλατφόρμες.
* Δεν υπάρχει καθορισμένη πολιτική για την αντιμετώπιση του ανταγωνισμού με άλλες εταιρείες. Δεν υποστηρίζεται διαλειτουργικότητα με άλλες πλατφόρμες ή ανταλλαγή δεδομένων.
